---
layout: post
title: 'เกี่ยวกับภาษาโอกินาว่า'
---

## ภาษาโอกินาว่าคือ

　ภาษาโอกินาว่าเป็นที่พูดกันในบริเวณหมู่เกาะริวกิว ตั้งอยู่ทางตอนใต้ของประเทศญี่ปุ่น ในอดีตเคยปกครองตนเองเป็นอาณาจักรริวกิว ปัจจุบันนี้กลายเป็นส่วนหนึ่งของจังหวัดโอกินาว่า ประเทศญี่ปุ่น ภาษาโอกินาว่าเป็นภาษาหนึ่งในกลุ่มภาษาริวกิว ซึ่งแตกแขนงได้เป็นอีกหลายภาษาย่อย ๆ ตามลักษณะภูมิประเทศที่เป็นหมู่เกาะ โดยภาษาโอกินาว่าจะพูดกันในบริเวณเกาะโอกินาว่าหลัก (沖縄本島)

## ภาษาโอกินาว่าแตกต่างกับภาษาญี่ปุ่นอย่างไร

　ภาษาโอกินาว่าเป็นภาษาตระกูลเดียวกับภาษาญี่ปุ่น ทั้งนี้นักภาษาศาสตร์หลายคนไม่จัดให้ภาษาโอกินาว่าเป็นสำเนียง (方言) หนึ่งของญี่ปุ่น เหตุผลเนื่องมาจากภาษาโอกินาว่านั้น มีความแตกต่างกับภาษาญี่ปุ่นในเกาะหลักเป็นอย่างมาก อย่างไรก็ดี เนื่องด้วยปัจจุบันโอกินาว่าเป็นส่วนหนึ่งของประเทศญี่ปุ่น และเคยมีคำสั่งของรัฐบาลญี่ปุ่นไม่ให้พูดภาษาโอกินาว่าและให้พูดภาษาญี่ปุ่นแทนในช่วงสงครามโลก ส่งผลให้ปัจจุบันเหลือผู้พูดภาษาโอกินาว่าได้เพียงจำนวนไม่มาก และในปี พ.ศ. 2552 องค์การ UNESCO ได้จัดให้ภาษาโอกินาว่าเป็นภาษาใกล้ตาย (endangered languages) ปัจจุบันในเกาะโอกินาว่าประเทศญี่ปุ่น ประชาชนบนเกาะใช้ภาษาญี่ปุ่นในการสื่อสารแทนแล้ว แต่ยังคงเหลือสำเนียงและคำศัพท์บางคำที่ยังได้รับอิทธิพลมาจากภาษาโอกินาว่าดั้งเดิมอยู่

## ทำไมต้องภาษาโอกินาว่า

　การเรียนภาษาโอกินาว่านับได้ว่าแทบไม่มีประโยชน์ในเชิงสังคมหรือธุรกิจ เนื่องจากภาษาโอกินาว่าเหลือผู้พูดได้น้อยลง และผู้ที่ยังพูดภาษาโอกินาว่าอยู่ก็ล้วนแต่สามารถพูดภาษาญี่ปุ่นได้ทั้งสิ้น ทั้งนี้ การเรียนภาษาโอกินาว่าในปัจจุบันจำกัดอยู่เฉพาะในกลุ่มบุคคลที่มีความสนใจเฉพาะ โดยมีจุดประสงค์หรือประโยชน์จากการศึกษาดหลัก ๆ ดังนี้
1. เพื่อศึกษาในเชิงภาษาศาสตร์
2. เพื่อเข้าใจภาษาญี่ปุ่นโบราณ เนื่องจากภาษาโอกินาว่ามีความคล้ายคลึงกับภาษาญี่ปุ่นในยุคก่อน
3. เพื่อเป็นการอนุรักษ์ภาษาใกล้ตาย
4. เพื่อทำความเข้าใจเพลงพื้นเมืองโอกินาว่า

สุดท้ายนี้ทางผู้จัดทำเว็บหวังว่าบทความต่าง ๆ บนเว็บไซต์นี้จะมีประโยชน์แก่ผู้อ่านไม่มากก็น้อย

---

### รายละเอียดการพัฒนาเว็บไซต์

- **เครื่องมือพัฒนา:** [Jekyll](https://jekyllrb.com), [UIKit](https://getuikit.com/)
- **เซอร์เวอร์โฮสต์เว็บไซต์:** [GitHub Pages](https://pages.github.com)
- **ซอร์สเว็บไซต์:** [GitHub](https://github.com)
